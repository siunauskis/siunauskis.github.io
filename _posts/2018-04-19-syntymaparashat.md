---
layout: post
title: "Syntymäparashat"
date: 2018-04-19
---

Hepreankielinen termi Parashat tarkoittaa jaksoa Raamatusta, joka luetaan sapattina. Juutalaisuudessa on tapana lukea koko Toora, eli viisi Mooseksen kirjaa, läpi vuoden aikana jakso jaksolta seuraten näitä parashoita. Ensimmäinen parashat on nimeltään "Bereshit" eli "Alussa". Se käsittää Raamatusta 1 Moos 1:1-6:8.


Jokaiselle vuoden viikolle (viikko alkaa sunnuntaista ja päättyy sapattiin eli lauantaihin) osuu siis tietty parashat, eli jakso Mooseksen kirjoista. Bereshit käydään läpi joskus syys-lokakuussa, heprealaisen vuoden alussa lehtimajanjuhlan jälkeen. Tänä vuonna 2018 se osuu lokakuun alkuun.


Olen jo vuosien ajan seurannut viikoittain luterilaisen kirkkovuosikalenterin lisäksi heprealaisen kalenterin jaksotusta. Jokaiselle viikolle näin ollen tulee tietty aihe kirkkovuodesta ja tietty aihe Toorasta.


On myös mahdollista selvittää mikä jakso on ollut menossa kussakin perinteessä niihin aikoihin kun synnyin. Kutsun tätä "syntymäparashaksi" ja ajattelen että se on ikään kuin kristillinen versio horoskoopista. Itsehän en kristittynä seuraa horoskooppeja, mutta sen sijaan voin leikkiä ajatuksella, että joku tietty jakso Raamatusta olisi juuri minua itseäni varten, koska se osuu syntymäpäiväni aikoihin. Netistä löytyy erilaisia konverttereita, joilla voi selvittää, mikä heprealaisen kalenterin päivä on ollut menossa tiettynä gregoriaarisena päivänä.


Oma syntymäparashani on Tzav, kolmannen Mooseksen kirjan uhrisäädöksiä. Mikä on sinun syntymäparashasi?

